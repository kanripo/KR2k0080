# -*- mode: mandoku-view; -*-
#+TITLE: 海塘錄
#+DATE: 2015-08-24 22:44:36.069226
#+PROPERTY: ID KR2k0080
#+PROPERTY: BASEEDITION WYG    
#+PROPERTY: JUAN 卷二十一
<pb:KR2k0080_WYG_021-1a>¶
欽定四庫全書¶
　海塘録巻二十一¶
　　　　　　　　　　　内閣中書翟均亷撰¶
　藝文四¶
　考¶
　　三江考　　　　　　　　　　(宋/)潛説友¶
諸儒釋三江者自漢孔氏而下言人人殊至坡公為説¶
始曉然不畔於經其説曰自豫章江入彭蠡而東至海¶
<pb:KR2k0080_WYG_021-1b>¶
為南江自岷山至彭蠡江入海為中江自嶓冢至大别¶
入江㑹彭蠡江入海為北江考古之士徃徃是之或者¶
乃據韋昭所言以錢塘松江浦陽為三而不知浦陽乃¶
今富陽即錢塘江也一江而二之是尚足據乎錢塘江¶
自古曰淛河見於荘子其為東南巨浸昭昭也或又以¶
為支流小水故禹貢不載殆亦未然當禹舍杭登陸之¶
時固嘗經行非遺之也蓋淛江地勢窪下距海猶近既¶
無事濬治故不復書程泰之侍講謂嘗經疏導則有甚¶
<pb:KR2k0080_WYG_021-2a>¶
小而見録漆沮瀍澗是也無所致力則雖甚大而不書¶
浙江洞庭是也其論當矣故今不敢强同韋氏而著其¶
説俟覧者擇焉¶
　　三江考　　　　　　　　　(明/)張元汴¶
嘉泰志曰禹貢三江既入震澤厎定韋昭云三江者松¶
江錢塘江浦陽江蓋江之名尚矣越絶云浦陽越王勾¶
踐兵敗衆懣於此故曰浦陽去山隂五十里今土人以¶
錢清為古浦陽也酈道元水經注浦陽江導源烏傷縣¶
<pb:KR2k0080_WYG_021-2b>¶
東逕諸暨與泄溪合東迴北轉逕剡溪縣縣開東門向¶
江江廣一百餘步又云柯水東北逕永興與浙江合謂¶
之浦陽江漢書潘江即浦陽江别名自外無水以應之¶
又云浦陽江東北經始寧縣嶀山其北即嶀浦又云東¶
逕上虞縣南至王莽之㑹稽地名虞賓又云餘暨之南¶
餘姚西北浙江與浦陽江同歸海又引闞駰十三州志¶
江水至㑹稽與浙江合自臨浦南通浦陽江其水不一¶
自相抵捂謝惠連西陵遇風詩昨發浦陽汭今宿浙江¶
<pb:KR2k0080_WYG_021-3a>¶
湄韻譜云水之相入為汭又云水北口汭自浦陽江北¶
流入浙江二水參錯其名曰汭宜矣始寧今上虞縣嶀¶
浦嶀山皆屬嵊縣虞賓屬上虞又接餘姚臨江平湖在¶
浙江以西其源殊别餘暨即諸暨距餘姚二百餘里謂¶
餘姚西北浙江入海非也蓋此江東北流自山隂㑹稽¶
泝曹娥江始至上虞餘姚嵊縣謂東回北轉入上虞嵊¶
縣斯可矣道元未嘗身履浙東故其誤如此後人遂認¶
此江為上虞江其失寖邈以地理考之自浦陽江至曹¶
<pb:KR2k0080_WYG_021-3b>¶
娥百餘里豈當時曹娥之名未著亦名浦陽耶或陵谷¶
遷變舊流不循其故道耶十道志浦陽江有琵琶沂岸¶
有曹娥碑信此則曹娥江即浦陽爾文選注浦陽汭經¶
上虞謝康樂山居賦浦陽江自嶀山東北逕太康湖其¶
説皆誤今山隂三十里有柯橋其下為柯水然則浦陽¶
江與柯水一源由蕭山達於浙江古今不易也今按上¶
虞縣志曹娥江始實名浦陽其源自東小江亦由浦江¶
來十道志婺州浦江江之導源出此是知浦江一源而¶
<pb:KR2k0080_WYG_021-4a>¶
分二𣲖一則由諸暨直下至山隂蕭山間為錢清江酈¶
所謂逕諸暨與泄溪合餘暨之南與浙江同歸海至㑹¶
稽與浙江合自臨浦南通者皆是也一則紆而東至嵊¶
縣出始寧門乃折而北至上虞㑹稽間為曹娥江酈所謂¶
東回北轉逕剡縣始寧虞賓餘姚西北者皆是也謝康¶
樂山居目擊為賦义自為注不應有誤惠連謂昨發今¶
宿若錢清似不須隔宿餘暨乃蕭山舊名非諸暨曹娥¶
之前江固當有名且今曹娥廟當運河渡口故其名特¶
<pb:KR2k0080_WYG_021-4b>¶
著若稍南稍北又自不以曹娥名謂當時曹娥名未著¶
亦名浦江似與酈説亦未甚抵捂但身則實未至浙東¶
祗據籍櫽括不免稍有淆錯耳¶
　　捍江塘考　　　　　　　　　(明/)陳　善¶
杭地枕江負海茫茫水國而龕赭兩山夾峙於江海之¶
交潮水自兹而入由廣入隘奔騰衝激雷擊霆碎有吞¶
江沃日之勢晝夜再至山摧地坼塘易崩潰乃築石隄¶
以障洪流沿江𨽻錢塘瀕海則仁和海寧之地海寧縣¶
<pb:KR2k0080_WYG_021-5a>¶
治去海甚近前者海失故道衝決隄岸為患滋廣甚則¶
百餘里少亦不下數十里興役修築工費浩穰延引歲¶
時始克就緒間值&KR0275;風陡作洪濤西激旋復沒於巨浸¶
甚為浙西民患一勞永逸上下數千年間不聞有長策¶
焉即東南之患未已也按前史江挾海潮為杭人患其¶
來巳久唐大歴八年秋七月大風海水翻潮溺民居五¶
千家船千艘白樂天刺杭日江塘壞嘗為文禱於江神¶
然板鍤未興無禆民患至梁開平四年八月錢武肅始¶
<pb:KR2k0080_WYG_021-5b>¶
築捍海塘在候潮通江門之外潮水晝夜衝激版築不¶
就因命强弩數千以射潮頭又致禱於胥山祠仍為詩¶
一章函鑰置海門山既而潮水避錢塘擊西陵遂造竹¶
絡積巨石植以大木隄岸既成久之乃為城邑聚落凢¶
今之平陸皆當時江也此呉越舊史所傳予聞錢塘名¶
縣自有取義由漢迄今皆仍其舊或以為州人華信以¶
私錢築塘捍海故名錢塘初以為妄頃閲杜氏通典引¶
錢塘記云防海大塘在縣一里郡功曹華信議立此塘¶
<pb:KR2k0080_WYG_021-6a>¶
以防海水始開募有能致土石一斛予錢一千人貪厚¶
值皆擔土而至來者雲集比至江上詭云巳不復用皆¶
棄土石江濱而去塘以之遂成杜君卿素稱博雅且自¶
唐距漢時未甚遠雖説近荒僻當有所傳信而筆之於¶
書也今臨安志乃謂自武肅始且引强弩射潮之説以¶
為信而神其事豈舊嘗有塘至錢氏時乃大壊而更築¶
之耶唐書地理志曰鹽官海塘長一百二十里開元時¶
重築則前此有塘可知按海寧四境東至嘉興府海鹽¶
<pb:KR2k0080_WYG_021-6b>¶
縣金牛山界八十三里西至仁和縣上舍涇界四十七¶
里不應錢塘江塘獨無矧錢塘江潮漰湃洶涌震撼衝¶
突比之鹽官勢猶危峻又都㑹重地防䕶更切茍無塘¶
岸以為隄防浸淫所至杭城悉為洪流兹豈武肅時所¶
築哉又按錢塘傾決不常在宋時特為吾杭之患錢氏¶
所築之塘至大中祥符間遂決五年轉運使陳堯佐築¶
之七年詔江淮發運使李溥復依錢氏制專其事九年¶
郡守馬亮禱於子胥祠下築之明日潮為之却景祐四¶
<pb:KR2k0080_WYG_021-7a>¶
年轉運使張夏築隄十二里因置捍江兵士杭人德之¶
作廟隄上慶歴初再決郡守楊偕築之丁寶成為記政¶
和六年前守杭州張閣奏言錢塘若失捍禦恐他日數¶
十里膏腴平陸皆潰於江詔命劉既濟更築之淳熈元¶
年四月間大決一歲再決嘉熈戊戍之變命知臨安趙¶
與懽修治乃就近江處所先築土塘然後於内更築石¶
塘越三月畢工水復其故嘉定十年江潮大溢不聞有¶
築者豈塘岸固無恙乎抑舊志所遺也入國朝來洪武¶
<pb:KR2k0080_WYG_021-7b>¶
十年江水大溢特命大臣來杭修築自後永樂元年一¶
修五年九年再修至十八年大修塘始有成及成化七¶
年沿江隄岸傾圮特甚乃命工部侍郎李顒來杭祭告¶
江神修築隄岸迄今百有餘年不聞有修治之者夫江¶
濤之患雖亞於海然錢塘之潮直當海門者湍激漰湃¶
山摧地摇兹幸江塘之外尚有淺沙數百丈可以捍截¶
江流故兹塘稍不為患一旦沙徙而直薄塘下濱江桑¶
田廬舍豈不岌岌乎危哉今按六和塔之南潮勢稍緩¶
<pb:KR2k0080_WYG_021-8a>¶
塘可無虞惟望江樓以北數十里直當潮衝此宜急事¶
修築而當事者幸其無患茍安目前失今不治後將有¶
百倍工力而無濟者矣夫今築塘之患有二曰估價太¶
廉也責成太急也徃者萬歴乙亥塘決六和塔之下數¶
百丈命人修築予嘗一至其地詢諸工匠毎石一塊止¶
銀八分毎人一工止銀二分夫官以廉直而覔工人以¶
刻期而供役故事圖茍完不為久計所築之塘惟用爛¶
石草草疊成不實以土潮水一至尋築尋圯其何以善¶
<pb:KR2k0080_WYG_021-8b>¶
厥後哉必也於近地淺沙之上立為浪木樁數百千以¶
捍之而其疊砌之法不恤工力務為遠圖多委廉捍之¶
吏分役察視或編立字號各任其責所任已完更番代¶
換毋令其久役思歸怠於將事至於樁木必須易杉以¶
松庶可永久而又倣宋人捍江兵士之意毎歲編置廵¶
江夫數十名令其徃來察視江塘少有傾頺即加修治¶
庶乎修理及時而工力可省顯患既弭而隠憂可消百¶
世可久之策也¶
<pb:KR2k0080_WYG_021-9a>¶
　　捍海塘考　　　　　　　　　(明/)陳　善¶
海寧縣治南瀕海海之上即塘塘之距城百武而近東¶
抵海鹽西抵浙江相距延袤百里塘南數十里有赭山¶
其南有龕山相對峙夾為海門潮自海趨江從兹入焉¶
始由廣延進入隘口横流至此束不得肆輙怒而東返¶
東五十里有山名石礅與赭相望而峙若兩拳然潮東¶
返為此山所障復鼓怒而西東西蕩擊數十里間日再¶
徃來狂瀾駕風若萬馬馳驟即金石為塘不能保其終¶
<pb:KR2k0080_WYG_021-9b>¶
古不敝矧木石蘆灰安所恃以能久耶舊志塘外有沙¶
塲二十餘里沙塲内有陸地草蕩桑柘棗園一百六十¶
七頃有竒夫塘外有䕶則海潮不至衝齧石隄内固可¶
以經久今沙塲草蕩悉淪入海直以數尺之塘力拒巨¶
浸之彌天脱更内蝕寧無危哉宋元以前海塘廢興遼¶
莫能紀逮洪武以至萬歴海凢五變塘五修永樂九年¶
海決民流移田湮沒朝廷遣保定侯孟瑛等盡役蘇湖¶
九郡之夫貲累巨萬積十三年隄成其患始息嗣後成¶
<pb:KR2k0080_WYG_021-10a>¶
化甲午宏治壬子嘉靖戊子迄今萬歴乙亥海或溢或¶
決塘隨築隨圯雖勞費不至如永樂之甚然公私困於¶
兹役亦屢矣夫海決海昌患在一邑耳徃時顧役及外¶
郡者何哉亦以地脈相因其利害之所闗大也蓋寧邑¶
於呉為陲於越為首地形最高故塘内麻涇洛塘長水¶
塘諸水皆北流一從東北由淞泖趨滬瀆入海一從正¶
北過吳江趨白茅入江俗因指呉江塔巔與長安壩址¶
相並則海寧之地高於他郡邑明甚故海寧之海決注¶
<pb:KR2k0080_WYG_021-10b>¶
彼諸處如建瓴然然則障海昌者亦所以障列郡也塘¶
之修廢其有闗於東南利害甚切而當事者徃徃失於¶
後時及工役既興則又計工惜財茍且完事是以此塘¶
未成而彼隄又決萬歴五年春廵撫徐公拭顧瞻海塘¶
傾圯廢決大駭曰失今不修他日盡壞將聽民之為魚¶
乎因與廵視水利陳公詔翕謀修築而以其役委縣尹¶
薛胡五閲月而塘成波濤汨没之區今已起昏墊登袵¶
席矣顧余觀海寧之塘與海鹽異鹽塘有大患亦有大¶
<pb:KR2k0080_WYG_021-11a>¶
利寧塘似無顯患而實有隠憂蓋鹽塘陂池相属有内¶
河可開故潮勢至此既為分殺而引其流更能使草蕩¶
悉為膏腴是大患弭而大利興也若寧塘逼近城郭無¶
内河可開幸潮水緩於鹽耳設一旦海嘯直蕩邑治其¶
為隠憂可勝道乎聞寧邑額設捍海塘夫二百名毎歲¶
編𣲖役銀四百兩為令長者誠能加意海防毎遇潮汐¶
之月遣官就塘察視一有傾圯審取良民佐以能吏即¶
日領銀修治毋令後時此亦未雨徹桑之計也萬一天¶
<pb:KR2k0080_WYG_021-11b>¶
佑寧民塘十年無患則銀之積益富即興大役亦不必¶
𣲖及平民矣至於築塘之法余竊有取於海鹽乙亥之¶
決海鹽為甚其修築也慮湍激為患有盪浪木樁以砥¶
之慮直蕩隄岸有斜堦以順之其累石下則五縱五横¶
上則一縱二横石齒鈞連若絙貫然即百計撼之不摇¶
也修寧塘者誠一凖海鹽新塘之式則是一勞永逸之¶
計耳安得實心任事之人而與之計海塘哉¶
　國朝¶
<pb:KR2k0080_WYG_021-12a>¶
　　海寧縣築塘考　　　　　　　陳之暹¶
　　凢海之臨大洋者潮汐皆以漸長鮮為民害惟海¶
　　寧之海南有上虞餘姚逼處於前東有大尖鳯凰¶
　　諸山角張於左海身既溢海口復窄乃潮由海鹽¶
　　大洋騰涌而入無異於帶水而納彌天之浸此怒¶
　　濤横奔高逾數十丈所由來也乃西去不五十里¶
　　又有鱉子門為錢塘江流入海之口廣僅七八里¶
　　夫數百里之海靣復納於七八里之口中而江流¶
<pb:KR2k0080_WYG_021-12b>¶
　　又逆遏於上則受阻之廻&KR1543;其湍激更雄於潮矣¶
　　故陽侯稍不戒洪潮即薄塘下塘之土石朝夕供¶
　　其盪潄未有不傾覆相繼者爰考唐宋元明海患¶
　　相循不已其鳩庀之費動盈萬億計其籌畫堵塞¶
　　之方皆當事為之傍徨而籌度載在史策班班可¶
　　考也請得而臚陳之一曰海塘潰決之烈宋史嘉¶
　　定十一年海失故道潮衝平野二十餘里侵入鹵¶
　　地鹽課不登蘆洲港瀆蕩為巨壑十二年遂侵縣¶
<pb:KR2k0080_WYG_021-13a>¶
　　治上下管黄灣岡等鹽塲皆圯蜀山淪入海中聚¶
　　落田疇失其半而禾稼之壞者凢四郡焉十五年¶
　　縣南四十餘里盡淪於海其捍海古塘東西纍石¶
　　並就淪毁海水侵入縣之兩旁各三四里止存中¶
　　面古塘十餘里當時議者以為水勢衝激不已不¶
　　惟本縣不可復存而向北地勢卑下且慮鹹流入¶
　　蘇秀湖三州田畆不可復種又縣西有二十五里¶
　　塘上徹臨平若海水入塘兩岸田畆必致決壞并¶
<pb:KR2k0080_WYG_021-13b>¶
　　裏河隄岸亦有横裂之憂矣十七年海潮復壞縣¶
　　地數十里計六年而始平元史大徳三年塘岸潰¶
　　決虚沙復漲不可修築延祐六年七年海汛失度¶
　　屢壊居邑陷地三十餘里泰定元年二月海水大¶
　　溢壞隄塹侵城郭三年八月大風海溢捍海隄決¶
　　廣三十餘里袤二十里至徙居民千二百五十家¶
　　以避之四年正月潮水大溢捍海塘決二千餘步¶
　　二月風潮復大作衝捍海小塘壞郭外地四里四¶
<pb:KR2k0080_WYG_021-14a>¶
　　月捍海塘復決十九里又縣志載縣西南舊有鹹¶
　　塘元泰定間海坍不存先是嘗築備塘以防衝激¶
　　塘之外有沙場二十餘里塘内陸地草蕩及桑棗¶
　　園一百六十餘頃至泰定四年悉潰於是建天妃¶
　　大廟命僧用秘法鑄深沙鐡神以厭勝之致和元¶
　　年三月海隄復決元主遣使禱祀更命西僧造浮¶
　　圖二百一十有六實以七寶珠玉半置海畔半置¶
　　水中以鎮海災終不能止又志載寓公貢師泰詩¶
<pb:KR2k0080_WYG_021-14b>¶
　　序稱當時潮決南岸州治將盡入於海城隍漫無¶
　　存者迨至正十九年而始克築城則知元時吾邑¶
　　之海患更酷於宋矣故明洪武初海潮衝毁赭山¶
　　廵司及宋置漏澤園至二十三年衝毁石墩廵司¶
　　永樂九年海潮復決有司不時治民流移者六千¶
　　七百餘户淪田一千九百餘頃毁許村鹽場成化¶
　　十年海決至城下十三年二月潮水横濫衝圮隄¶
　　塘逼蕩城邑轉盼曳趾一決數仭祠廟廬舍淪陷¶
<pb:KR2k0080_WYG_021-15a>¶
　　略盡復治新隄至𢎞治五年新隄漸坍嘉靖七年¶
　　新隄大坍復至城下九年海復決逼城自是以來¶
　　屢有海患崇正元年七月其禍更甚天下瀕海之¶
　　地晏然安堵者不乏未有如吾寧之獨當險阨者¶
　　五代以前無所考據故斷自宋以來海塘潰決之¶
　　烈如此一曰歴代工費之繁唐書開元元年重築¶
　　捍海塘一百二十四里夫曰重築則修築有前乎¶
　　此者矣其後先工役雖逸而不傳但延袤如許則¶
<pb:KR2k0080_WYG_021-15b>¶
　　勤民畚鍤浩費當不下數十萬當時司國計者亦¶
　　孔瘁矣考之於宋潮水横決終宋世凢四罹其災¶
　　不特縣治遍地傷殘至併四郡之田並遭淹毁而¶
　　山淪於海抑更異矣當時下浙西諸司條具築捺¶
　　之策亦逸而不傳懸計拮据鉅費何可量哉元河¶
　　渠志泰定四年風潮為患都水庸田司奏請速差¶
　　丁夫當水衝堵閉其不敷工役差倩於附近州縣¶
　　當時朝議擬比浙江立石塘為久遠計興役者數¶
<pb:KR2k0080_WYG_021-16a>¶
　　月發丁夫二萬餘人用鈔七十九萬四千餘錠粮¶
　　四萬六千三百餘石致和元年省臣奏修築海塘¶
　　合用軍夫除戍守州縣闗津外酌量差撥從便添¶
　　支口粮又誌載貢師泰所為序云潮決南岸民吏¶
　　驚懼捍以數郡之力而決猶不止觀此則元季之¶
　　頻舉大役其費更不訾矣明禮垣張寧著障海塘¶
　　記云永樂中海決供力役者蘇湖等九郡貲累鉅¶
　　萬積十有三載始弭其患成化中以舊塘衝圮分¶
<pb:KR2k0080_WYG_021-16b>¶
　　廵錢公修築障海塘其役徒以三府萬二千人七¶
　　越月而告成又載嘉靖中邑令嚴寛撰水利圖志¶
　　序云考石塘之築自唐宋以來皆舉數郡財力始¶
　　克有濟蓋以地據蘇常之上流為嘉湖之鎖鑰各¶
　　與有責故均任其勞若驅一方之民以治之則東¶
　　興西廢精竭力疲矣其自嘉靖以後修築頻仍工¶
　　費無筭兹以邑乘闕如未敢傳疑而前此之九郡¶
　　力役三府工徒十三載之奏功七閲月之報竣其¶
<pb:KR2k0080_WYG_021-17a>¶
　　所糜公帑並彰彰可據也合唐宋元明而計之金¶
　　錢等河沙矣歴代工費之繁如此一曰命官經理¶
　　之重宋嘉定十二年臣僚言鹽官潮勢深入萬一¶
　　春水驟漲海風佐之則百里之民俱葬魚腹遂下¶
　　浙西諸司條具捍隄堅壯之策十五年都省以海¶
　　塘衝決上聞命浙西提舉劉垕專任其事垕言縣¶
　　治境連平江嘉興湖州大為利害議修縣東六十¶
　　里鹹塘縣西淡塘及袁花塘以防大潮盤越流注¶
<pb:KR2k0080_WYG_021-17b>¶
　　北向之患從之元大徳三年塘岸決都省委禮部¶
　　郎中㳺中順泊本省官相視焉泰定四年二月風¶
　　潮大作衝塘壊郭外地杭州路言與都水庸田司¶
　　議於北境築塘莫若先修鹽塘江浙省準下本路¶
　　修治工部議海岸衝決重事也宜移文江浙行省¶
　　督催庸田使司鹽運司及有司發丁夫治之五月¶
　　平章圖們岱爾等奏江浙省四月内潮水衝破鹽¶
　　官州海岸令庸田司徴夫修堵遂命都水少監張¶
<pb:KR2k0080_WYG_021-18a>¶
　　仲仁徃治其役本省左丞相托歡等議置石囤以¶
　　抵禦之致和元年三月省臣奏江浙省并庸田司¶
　　官修築海塘倘得堅久之策移文具報臣等集議¶
　　本年差戸部尚書李嘉努工部尚書李嘉賓樞宻¶
　　院属衛指揮青山副使洪灝宣政僉院納木喀巴勒與¶
　　行省左丞相托歡及行臺行宣政院庸田使司諸¶
　　臣㑹議修治之方合行事務提調官移文禀奏施¶
　　行縣志故明永樂九年海決事聞遣保定侯孟瑛¶
<pb:KR2k0080_WYG_021-18b>¶
　　徃治十六年十一月明主親製祭文遣禮部侍郎¶
　　易英同保定侯孟瑛致祭海神力役十三載始告¶
　　成事成化十年大潮衝決隄岸用崇徳(即今/石門)縣沈¶
　　丞(惜逸/其名)築法隄始成十三年十二月潮勢益横縣¶
　　上其事於府府守陳讓上其事於廵按御史隨檄¶
　　布政使杜謙按察使楊瑄參政李嗣副使端宏參¶
　　議盧雍僉事梁昉咸集寧邑周視協謀區畫㑹計¶
　　悉以託分廵僉事錢山耑董其役乃命杭嘉湖三¶
<pb:KR2k0080_WYG_021-19a>¶
　　府官轉輓木石物用舟楫蔽河而至分命指揮李¶
　　昭通判何某兼總其工自是以後毎遇興築必上¶
　　勤府憲下萃群司祗以載籍無聞未容臆贅而自¶
　　南宋迄於明初炳著汗冊者或以牧伯蒞事或以¶
　　公輔宣猷或聚藩臬而僉謀或簡通侯而厎績慰¶
　　其咨而安昏墊即下吏在所必甄凢以重民命也¶
　　命官經理之重如此一曰採辦修築之宜宋志嘉¶
　　定十五年浙西提舉劉垕專任修築海塘首以鹹¶
<pb:KR2k0080_WYG_021-19b>¶
　　潮泛溢有盤越流注之患建議袁花塘及淡塘基¶
　　趾近裏未至與潮為敵施功較易宜先就二塘修¶
　　築以禦縣東鹹潮其縣東近南六十里鹹塘亦應¶
　　取次修築萬一又為海潮衝損則當用樁木修築¶
　　袁花塘以捍之其縣南去海一里餘幸存古塘縣¶
　　治民居盡在其中未可棄之度外合將見管樁石¶
　　就古塘加工疊砌里許為防䕶縣治之計報曰可¶
　　元志鹽官州去海岸三十里舊有捍海塘二後又¶
<pb:KR2k0080_WYG_021-20a>¶
　　添築鹹塘仁宗延祐間潮壞民居陷地三十里其¶
　　時省憲官共議宜於州後北門添築土塘然後築¶
　　石塘東西長四十三里後以沙漲而止泰定元年¶
　　二月海水大溢有司以石囤木櫃捍之不止四年¶
　　二月風潮衝捍海小塘壊州郭四里杭州路言與¶
　　都水庸田司議欲於北地築塘四十餘里而工費¶
　　浩大莫若先修鹹塘増其高濶填塞溝港濬深近¶
　　北備塘濠塹用樁宻釘庶可䕶禦至八月水勢愈¶
<pb:KR2k0080_WYG_021-20b>¶
　　大本省左丞相托歡等議安置石囤四千九百¶
　　六十抵禦鎪齧以救其急於是簡用都水少監張¶
　　仲仁總理工役於沿海三十餘里復下石囤四十¶
　　四萬三千三百有竒木櫃四百七十餘致和元年¶
　　三月省臣奏江浙省并庸田司官修築海塘作竹¶
　　籧篨内實以石鱗次纍疊以禦潮勢淪陷入海四¶
　　月奏委户部尚書李嘉努等洎行省臺院及庸田¶
　　司等官議大徳延祐間欲建石塘未就泰定四年¶
<pb:KR2k0080_WYG_021-21a>¶
　　春潮水異常増築土塘不能抵禦議置板塘以水¶
　　涌難以施工遂作竹籧篨木櫃間有漂沉欲踵前¶
　　議置石塘以圖久遠為地脈虚浮比定海浙江海¶
　　鹽地形水勢不同由是造石囤於其壞處疊之以¶
　　救目前之急所置石囤二十九里餘不曽坍陷略¶
　　見成效庸田司與各路官同議東西更壘石囤十¶
　　里其六十里塘下舊河就之取土築塘鑿東山之¶
　　石以備潰損至明年為文宗天歴元年水勢漸平¶
<pb:KR2k0080_WYG_021-21b>¶
　　二年海患息於是改鹽官州為海寧州縣志故明¶
　　成化十二年二月僉事錢山重築障海塘公策騎¶
　　行邑斂不及民量材度宜因時立法採石於臨平¶
　　安吉諸山備物用於浙西三府舟楫輸輓銜尾相¶
　　属乃斷為大櫃編竹為長絡引而下之中實以石¶
　　此小石為大石法也汎濫稍定時盛暑公念邑民¶
　　蕩析未寧農稼方急饑勞野聚必有疾疫由是作¶
　　治雖嚴間輙拊循勞來失次者徙寓空舍惠以薪¶
<pb:KR2k0080_WYG_021-22a>¶
　　米大集醫藥以療病者復作副堤十里以防泄鹵¶
　　之害至八月塘成此後修築都無所考得於父老¶
　　傳聞及覩坍出樁櫃宛然石囤舊制古良法不可¶
　　更矣抑區畫猶有未盡也至宋元治塘雖有效有¶
　　不效而其法屢變亦既殫厥心而弭厥患矣採辦¶
　　修築之宜如此¶
　　三江考　　　　　　　　　　　毛竒齡¶
　　三江之為名久矣其在經傳則雜見之禹貢周禮¶
<pb:KR2k0080_WYG_021-22b>¶
　　職方氏爾雅國語水經注史記吳都賦吳越春秋¶
　　諸書而特其所為註言人人殊卒莫得而指定之¶
　　夫讀書通大義自昔已然况古今山川陵谷遷變¶
　　耳目蹤跡未必悉合泥古者無所於通而揣摩臆¶
　　度之見又未可為據然而大概可覩也考禹貢有¶
　　曰三江既入而孔氏為傳則曰自彭蠡江分為三¶
　　江而入震澤夫彭蠡未嘗分為三也且彭蠡未嘗¶
　　入震澤也周禮有曰其川三江而賈公彦為疏則¶
<pb:KR2k0080_WYG_021-23a>¶
　　曰大江至尋陽而合為一至揚州入彭蠡而復分¶
　　為三而後入於海夫公彦雖不以三江之入為入¶
　　震澤然而彭蠡在尋陽之南幾見江漢之分至尋¶
　　陽始合而大江之合至彭蠡又分且聞彭蠡入江¶
　　矣未聞彭蠡能入海也至若禹貢導水則復有東¶
　　為中江東為北江之文而漢地理志附㑹其説遂¶
　　以呉縣南一水東入海者為南江蕪湖西一水東¶
　　至陽羨入海者為中江毗陵北一水東入海者為¶
<pb:KR2k0080_WYG_021-23b>¶
　　北江夫毗陵北一水即大江也夫仍以大江為三¶
　　江之一既已不倫而又其所謂南江者則經無明¶
　　文徒以北江中江而推𩔖言之且經之所謂中江¶
　　北江無非大江今但以北江為大江而中江不然¶
　　則又何也乃若郭璞註爾雅則以岷江浙江松江¶
　　當之夫浙江松江固矣岷江即大江按周禮職方¶
　　氏其在荆州則曰其川江漢而於揚州則曰其川¶
　　三江夫猶之岷江江漢一江而既以表荆復以之¶
<pb:KR2k0080_WYG_021-24a>¶
　　表揚不其紊乎乃若呉都賦註則以為松江婁江¶
　　東江而宋儒註禹貢因之夫松江似矣而東江則¶
　　自昔迄今必無其地且史記正義但云婁江入海¶
　　已耳又未聞入海之江有三也不善讀書者泥於¶
　　禹貢之文曰三江既入震澤厎定則必震澤之定¶
　　有藉于三江之入而後可夫文無定形或對舉而¶
　　分標或連稱而轉見彼我參合亦各有義如必以¶
　　既入為泥則禹貢兖州有曰雷夏既澤㴩沮㑹同¶
<pb:KR2k0080_WYG_021-24b>¶
　　青州有曰嵎夷既略濰淄其道將必雷夏澤而後¶
　　灉沮同嵎夷略而後濰淄道乎抑非乎夫事不証¶
　　今仍當考古夫三江之説於今已不合矣請即以古¶
　　較之夫揚州之域其地甚廣其為州為浸為澤為¶
　　藪亦甚不少如必拘既入之文而限於一地則職¶
　　方氏云其澤藪曰具區其川三江其浸五湖假使¶
　　具區為五湖之始而三江即五湖之終則猶之五¶
　　湖也五湖太湖也揚州何地職方氏何掌周禮何¶
<pb:KR2k0080_WYG_021-25a>¶
　　書而問其澤曰太湖也問其藪曰太湖也問其川¶
　　曰太湖也問其浸曰太湖也不幾小揚州而笑職¶
　　方陋哉然則如何曰韋昭曰松江浙江浦陽江也¶
　　夫揚州之水亦有大江其言彭蠡則已該大江之¶
　　勝矣而於是南及松江則震澤之下流也而於是¶
　　又南及浙江浙江即錢塘也即水經注所為漸江¶
　　者也而於是又東及浙東之水曰浦陽江浦陽江¶
　　者與錢塘異源而殊流者也其後雖同流然其殊¶
<pb:KR2k0080_WYG_021-25b>¶
　　者自在也蓋浙之入海力大身雄其為水長亘千¶
　　餘里湯湯下渫歸於尾閭此易曉也松之入海則¶
　　呉淞支流分而為婁雖其入海處蹤跡未明渺不¶
　　及浙江之萬之一然猶易曉也惟浦陽入海則酈¶
　　元水經注南國頗略遂訛為入江不知浦陽者發¶
　　源於烏傷而東逕諸暨又東逕山隂然後返永興¶
　　之東而北入於海其在入海之上流即今之錢清¶
　　江也其接錢清之下流即今之三江口也故明世¶
<pb:KR2k0080_WYG_021-26a>¶
　　紹興知府戴君湯君導郡水利則上遏浦陽之入¶
　　山隂者而使之注江下濬浦陽之入海者而使之¶
　　注海其在錢清相接之口名三江口其在海口之¶
　　城名三江城置衛名三江衛建閘於其上以司啓¶
　　閉名三江閘其尚名三江則自古相仍幾㣲不斷¶
　　餼羊名存夫亦可以為據矣至若水經注記臨平¶
　　湖則又曰湖水上通浦陽江下注浙江名曰東江¶
　　則疑庾仲初作呉都賦註所稱松江婁江東江者¶
<pb:KR2k0080_WYG_021-26b>¶
　　未必不即指松婁與浦陽而後人誤釋之而求之¶
　　呉松之左右毋怪乎求之千餘年而終不得其地¶
　　也要之浦陽本獨入海而逕諸暨而山隂而蕭山¶
　　其中經流雖多沿革而入海之道依然如故此可¶
　　騐耳若非浦陽則岷江松江婁江皆呉地也國語¶
　　曰夫呉之與越仇讎戰伐之國也三江環之夫松¶
　　婁則焉能環越哉且國語又曰與我爭三江之利¶
　　者非呉耶若非浦陽則盡属呉地而反曰呉將與¶
<pb:KR2k0080_WYG_021-27a>¶
　　我爭吳地之利是妄語也且不聞范蠡之去越乎¶
　　呉越春秋曰范蠡去越出三江之口入五湖之中¶
　　夫惟浦陽三江之口則蠡之去越將必出浦陽而¶
　　入海由海而入松由松而入湖國語所謂遂乘輕¶
　　舟而入五湖者是也如以為松江婁江則松婁者¶
　　五湖之下流也豈有出松婁而反入湖者古文具¶
　　在而學者貿貿究至堅持其説必欲執三呉水利¶
　　以註古經夫水利焉能註古經矣¶
<pb:KR2k0080_WYG_021-27b>¶
　文¶
　　禱江神文　　　　　　　　　(唐/)白居易¶
滔滔夫江南國之紀安波則為利洚流則為害故我上¶
帝命神司之今屢潮濤失道奔激西北水無知也如有¶
憑焉浸淫郊𨞬壞敗廬舍人墜墊溺籲天無辜居易祗¶
奉璽書興利除害守土守水職與神同是用備物致誠¶
躬事䖍禱庶俾水反歸壑谷遷為陵土不騫摧人無蕩¶
析敢以醴幣羊豕沉奠於江惟神裁之無忝祀典¶
<pb:KR2k0080_WYG_021-28a>¶
　　戒弄潮文　　　　　　　　(宋/)蔡　襄¶
斗牛之分吳越之中惟江濤為最雄乘秋風而益怒乃¶
其俗習於此觀游厥有善泅之徒競作弄潮之獻以父¶
母所生之遺體投魚龍不測之深淵自為矜誇時或沈¶
溺精魄永淪於泉下妻孥望哭於水濱生也有涯盍終¶
於天命死而不弔重棄於人倫推予不忍之心伸爾無¶
窮之戒所有今年觀潮並依常例其軍人百姓輙敢弄¶
潮必行科罸¶
<pb:KR2k0080_WYG_021-28b>¶
　　祭東海神文　　　　　　　(元/)闕　名¶
兩儀判位幽明有秩各執厥司以效天職潮失故道逼¶
於鹽官有司(缺/)防民力既(缺/)神職或(缺/)孽邪為害浙郡¶
多水恐就淪敗民實何辜不徳在予相臣亦言交修用¶
孚(缺/)敕中外悉智展力相爾有神聿厎寧一我土既同¶
民生奠安六府修治報祀萬年¶
　　遣孟瑛祭東海神文(永樂十/六年)　　(明/)成　祖¶
皇帝遣保定侯孟瑛禮部侍郎易英諭祭於東海之神¶
<pb:KR2k0080_WYG_021-29a>¶
曰比者浙江屢奏潮水瀰漫衝突隄岸決裂土田蕩毁¶
廬舍彼民父母妻子惶惶無棲仰止歲築隄防辛勤勞¶
瘁不獲休息朕軫念民艱夙夜匪寧維神受上帝命職¶
司東海浙之民皆上帝所育上帝好生而惡死福善而¶
禍淫神宜體上帝好生之心隂垂休庇俾水患消弭民¶
得以安生樂業歲獲豐稔永享太平之福斯朕不負上¶
帝所託而神亦不失彼民父母妻子之望惟神其勉之¶
　國朝¶
<pb:KR2k0080_WYG_021-29b>¶
　　祀海文　　　　　　　　　　　許三禮¶
　　東南之區有大海焉厥名歸墟實維神靈奠安是¶
　　職而百川于焉效順萬灶藉以寧居有杭之郡邑¶
　　著海寧義取鰲極永恬鯨波不興也而捍患禦灾¶
　　歴世有人或則先勞以為崇障或則呼號以竭精¶
　　誠某躬不敏忝宰是邑當兹夏應林鍾洪濤入潬¶
　　沙衝土坼皇皇四境卧不貼蓆咨爾陽侯民亦勞¶
　　止曷震怒之是息耶豈爾民之辜民則何知抑司¶
<pb:KR2k0080_WYG_021-30a>¶
　　牧者之責耶靜言思之曷勝踧踖或曰潮大逼塘¶
　　文運之亨然而得時則駕以惠我人伊文瀾之呈¶
　　祥曷既和而且平爰潔牲醪敢告尊神捍沙無頺¶
　　司潮不驚俾我民兮爰居爰處惠無疆兮乃安乃¶
　　貞¶
　　告潮神文　　　　　　　　　　章藻功¶
　　惟神一則志存覆楚一則術在謀吳幸爾成功同¶
　　焉賜死有若忠誠所激視以如歸宜其讐怨相哀¶
<pb:KR2k0080_WYG_021-30b>¶
　　持之而去前麾浪湧後逐潮奔怒號則山嶽俱摧¶
　　聲震則風雲立變抒兩間之積忿洩萬古之沈寃¶
　　誰云千里驚濤我見一腔熱血獨是天河之所激¶
　　湧地機之所翕張至夘酉之月而隂陽交過朔望¶
　　之日而隂陽變徃來自有定期出入可無至信今¶
　　則春秋冬夏不辨四時滿損盛衰不分一月而車¶
　　還是素濤却如銀矗海水於半空倒江波於三折¶
　　傾頺塘岸居民厪魚鱉之憂漂落田廬農父乞蜉¶
<pb:KR2k0080_WYG_021-31a>¶
　　蝣之命問鐡幢之已廢訝木石之難堪仰惟神所¶
　　憑依豈必天之降罸也或者謂百川之血脈使然¶
　　非二公之精靈是主何以曹娥揚子曾無屹立千¶
　　尋而浙水錢塘偏是横飛十丈或者謂左龕右赭¶
　　夾以成潮非前伍後文怒而作勢何以兩山具在¶
　　平時之出沒有常而一載以來此處之沸騰不歇¶
　　嗚呼威靈丕振即教地仄天廻憤恨難平漫説水¶
　　乾海老偶而呼吸儼若懷襄但長不消自朝又夕¶
<pb:KR2k0080_WYG_021-31b>¶
　　人以神兮攸賴神於人也何尤伊昔錢鏐挽强有¶
　　力比來寶逹宻呪多慈如藻功者請申四六之文¶
　　辭不比尋常之祈禱衡雲開處端為韓公海市見¶
　　時厥由蘇子恃高深之陵谷水可能飛得光燄之¶
　　文章川何難障伏惟明察少靖餘威知世機原等¶
　　於逝波而民事相安於樂土俾由公而遂及爰有¶
　　我私假使天之可貪敢為已力非然者後潮重水¶
　　實自傳聞怒雪狂雷何闗主宰則聰明正直既經¶
<pb:KR2k0080_WYG_021-32a>¶
　　享祀千秋水旱災荒那不痌瘝百姓或達之於天¶
　　事或訢之於海神嗚呼諒不至犯大王以逆心聽¶
　　䛕臣而抉眼者也¶
　¶
　¶
　¶
　¶
　¶
<pb:KR2k0080_WYG_021-32b>¶
　¶
　¶
　¶
　¶
　¶
　¶
　¶
　海塘録巻二十一¶
